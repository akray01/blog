Veri bilimini anlamak için öncelikle elimizdeki veriyi anlamak ve bu mevcut veriden işimize yarayacak olan veriyi seçmek gerekir. Evet verimizi seçiyoruz çünkü bir konu hakkındaki her bilgi bazen problemi çözme yolunda karışıklığa sebep olur ve problem için o veriyi kullanmaya gerek yoktur. Bütün bunları ele almadan önce ne istediğimizi sormalıyız. Problemimizi oluşturduktan sonra amaca uygun temel ve yan etkenleri katıp analizlerimiz ile çözüme ulaştırabiliriz.

Şimdi veri bilimini anlamak için gelin bir örnek üzerinden gidelim. Veriyi bir ağaç kökü olarak düşünelim. Veriler kökte uca doğru iletilirken pek çok aşamadan geçer. Ağacımızın topraktan aldığı vitamin, su ve mineralleri Makine Öğrenmesi (Machine Learning) adı altında toplayalım. Makine Öğrenmesi dediğimiz şey elimizde bulunan verinin bilgisayar bilimleri, istatistik ve matematikle işlenmesidir. Bilgisayar bilimleri için ise program dillerini bilmemiz gerekir. İstatistik bilimini en temel ihtiyaç olan su, bilgisayar bilimlerini birden fazla program dili ve kodu içeren mineral ve matematiği ise her canlının hayata tutunmasını sağlayan vitamin olarak ele alalım. Şimdi ağacımızın kökü yani verilerimiz; topraktan aldığımız istatistik, matematik ve bilgisayar bilimleriyle harmanlanıp bir yapay zeka örneği oluşturur yani ağacımızın yaprakları…Veri bilimi bu işin neresinde diyecek olursak da ağacımızın verdiği birden fazla tohumlu meyvemiz bizim veri bilimi olarak adlandırdığımız şeydir. İş alanındaki konu uzmanlığımız ise bu ağacımızın bakımından sorumlu olan insandır yani çiftçi… Çiftçimiz problemi anlamak adına ağacın iç yüzünü düşünüp (mantık, analiz, eleştirel düşünce) -yani veriyi düşünüp- ağaca en iyi veya en iyiye yakın olan bakımı bulup tohumdan ağaca dönüştürmek ve büyütmek için doğru adımları izleyerek (karmaşık model, kod yazma vb.) sonunda istediğine ulaşmıştır.

Peki istatistik bilimi neden en temel ihtiyaç olan su olarak ele alınmıştır? Bu noktada başa dönelim yani “veri nedir?” sorusuna. Veri, her şeydir. İstatistik bilimi ise verilerin toplanmasından sunumuna kadar geçtiği süreçte veriyi asla yalnız bırakmayan verilerle adeta dans eden en temel bilimdir. Dolayısıyla iş ve üretimde en önemli ve tek güvenilir araç istatistiktir.

Veri bilimi, veri madenciliği ve büyük verilerle de ilgilidir. Alışılagelmiş veri işleme uygulama yazılımı tarafından ele alınan çok büyük veya karmaşık veri kümeleriyle başa çıkan, analiz eden, sistematik olarak bilgi çıkaran alana Büyük Veri (Big Data) denmektedir.[4] Bu büyük veri kümelerindeki kalıpları keşfetme sürecine ise veri madenciliği denmektedir.[5] [6] Aslında “Veri Madenciliği” terimi yanlış bir isimdir. Çünkü amaç, verilerin kendisinin çıkarılması (madenciliği) değil, büyük miktarda veriden desen ve bilginin çıkarılmasıdır.[7]